# Prologo

Queste note hanno il solo scopo di introdurre in modo semplice alcuni
concetti elementari che, a mia esperienza, sono estremamente utili per
chi voglia muovere i primi passi nel mondo dei calcolatori[^precisazione].

[^precisazione]: Se sei un lettore esperto e informato, troverai
questa parte poco precisa e dettagliata. Il motivo è semplice, il
destinatario di queste note non è un lettore esperto, ma un lettore
che abbia la curiosità di scoprire il mondo dei calcolatori. Se
appartieni a questa seconda categoria e avrò solleticato il tuo
interesse sino ad indurti a cercare informazioni altrove, avrò
raggiunto metà del mio scopo. Se poi, col tempo, sarai diventato
abbastanza esperto da criticare queste note perché troppo
semplicistiche, avrò raggiunto anche l'altra metà del mio scopo.

Probabilmente avrai già sentito parlare del computer, e quasi
certamente hai dimestichezza con smartphone e tablet. Anche quando sei
in automobile probabilmente hai una specie di tablet con cui puoi
ascoltare musica, usare il navigatore, controllare lo stato
dell’automobile e magari anche farla parcheggiare da sola.
L’elettronica è ormai ovunque: dal televisore alla lavatrice, dal
forno al frigorifero. Se acquisti un nuovo elettrodomestico, è molto
probabile che abbia un piccolo schermo o una tastierina con tante
funzioni, più o meno intuitive.

Tutti questi dispositivi, all’apparenza molto diversi, hanno però una
cosa in comune: il *microprocessore*.

Il microprocessore è il _cervello_ che permette a un oggetto
elettronico di eseguire operazioni, prendere decisioni e interagire
con noi.  Ma, proprio come un cervello senza corpo, da solo non serve
a molto.

Se ci pensi, il motore costituisce il cuore dell’automobile: è il
componente più importante, ma senza le ruote, il telaio, il volante, i
pedali e un posto dove sedersi... è difficile andare a spasso.

Allo stesso modo, il microprocessore è il cuore del *computer*.  E in
realtà, tutti i dispositivi elettronici che ti ho descritto sopra —
smartphone, tablet, auto, elettrodomestici — contengono al loro
interno un piccolo computer costruito intorno a un microprocessore.

Ma cos'è un microprocessore? Cos'è un computer e come funziona? Cosa
succede quando metto il dito su un'iconcina del mio smartphone o premo
un tasto sulla tastiera del computer? Come fa il computer a _capire_
quello che gli chiediamo di fare? E soprattutto, come posso far fare
al computer _quello che voglio io_?

In queste note, cercherò di rispondere a queste domande.

Prima di iniziare però, torniamo a qualcosa che conosci bene:
internet.  Navigare in rete, interagire sui social, guardare film ed
ascoltare musica in streaming sono solo alcune delle attività che
probabilmente fai quotidianamente grazie ad internet.  Anche molti
elettrodomestici ormai sono collegati ad internet, ad esempio puoi far
partire la lavatrice direttamente dalla metropolitana, ed avrai
sentito parlare dell'Internet delle cose (IdC), dall'inglese Internet
of Things (IoT).

Internet è ormai onnipresente, tanto che probabilmente ti risulta
difficile pensare a come fosse la vita "prima di internet", ma cos'è
precisamente internet? 

Ultimamente poi un altro personaggio è entrato a far parte della tua
quotidianità: ChatGPT[^chatgpt].

[^chatgpt]: In realtà di strumenti simili ce ne sono diversi a
disposizione, ChatGPT, Copilot, Gemini, Claude, Perplexity, Grok...e
ogni giorno ne vengono creati di nuovi.

ChatGPT è un chatbot, sviluppato da OpenAI, specializzato nella
conversazione con un utente umano, che sfrutta la cosiddetta
_intelligenza artificiale_.

Con buona probabilità hai usato ChatGPT per cercare informazioni che
non conoscevi o per fare i compiti velocemente e poter finalmente fare
quel che ti piace, ma ti sei mai fermato un attimo a chiederti _ma
come funziona ChatGPT?_


Computer, internet e ora anche ChatGPT...stiamo mettendo troppa _carne
sul fuoco_ è ora di iniziare a grigliare!

