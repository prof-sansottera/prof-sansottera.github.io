# Breve storia dei calcolatori (parte 2)

Il microprocessore, miniaturizzando il cuore del computer, offriva in
pochi centimetri di spazio la potenza di calcolo di un computer che
sino a pochi anni prima occupava lo spazio di un grande
appartamento. Giusto per avere un'idea, l'ENIAC occupava una stanza di
$9\times30\,\textrm{m}$ per una superficie complessiva di
$180\,\textrm{m}^2$ e pesava $30$ tonnellate.

## Intel 4004

L'Intel 4004 è un microprocessore prodotto da Intel a partire dal
1971. Ritenuto il primo microprocessore nella storia dell'informatica,
fu prodotto da Intel, che fino a quel momento produceva solo chip di
memoria.

L'Intel 4004 fu messo in commercio con un formato a 16 piedini dual
in-line il 15 novembre 1971 e viene considerato il primo
microprocessore sebbene la Texas Instruments il 17 settembre 1971
annunciò il TMS1802, non un microprocessore ma un microcontrollore e
quindi un microprocessore con l'aggiunta sullo stesso chip della CPU
RAM, ROM e periferiche.

Inizialmente utilizzato solo dal produttore di calcolatrici Busicom,
fu poi commercializzato da Intel grazie ad un accordo con l'azienda
giapponese per poter impiegare il chip in sistemi che non fossero
calcolatrici in cambio di una riduzione del prezzo della fornitura dei
componenti MCS-4.


## Da ARPANET ad Internet

[ARPANET](https://it.wikipedia.org/wiki/ARPANET) (acronimo di
"Advanced Research Projects Agency NETwork") fu una rete di computer
studiata e realizzata nel 1969 dalla DARPA.

Nel 1958 fu fondato dal Governo degli Stati Uniti l'istituto di
ricerca ARPA (acronimo di Advanced Research Projects Agency), con
l'obiettivo di cercare soluzioni tecnologiche innovative. Fra gli
incarichi dell'istituto era trovare una soluzione alle problematiche
legate alla sicurezza e disponibilità di una rete di
telecomunicazioni.

Per tutti gli anni Settanta ARPANET continuò a svilupparsi in ambito
universitario e governativo, ma dal 1974, con l'avvento dello standard
di trasmissione TCP/IP (Transmission Control Protocol/Internet
Protocol), il progetto della rete prese ad essere denominato Internet.

È negli anni ottanta, grazie all'avvento dei personal computer, che un
primo grande impulso alla diffusione della rete al di fuori degli
ambiti più istituzionali e accademici ebbe il suo successo, rendendo
di fatto potenzialmente collegabili centinaia di migliaia di
utenti. Fu così che gli "utenti" istituzionali e militari cominciarono
a rendere partecipi alla rete i membri della comunità scientifica, che
iniziarono così a scambiarsi informazioni e dati, ma anche messaggi
estemporanei ed a coinvolgere, a loro volta, altri "utenti"
comuni. Nacquero in questo modo, spontaneamente, l'e-mail o posta
elettronica, i primi newsgroup e di fatto una rete: Internet.

## World Wide Web

Il [World Wide Web](https://it.wikipedia.org/wiki/World_Wide_Web)
(termine in lingua inglese traducibile in italiano come "rete di
ampiezza mondiale" o "rete mondiale"), abbreviato web, WWW o W3, è uno
dei principali servizi di Internet, che permette di navigare e
usufruire di un insieme molto vasto di contenuti, multimediali e non,
interrelati tramite collegamenti ipertestuali (link), e di fruire di
ulteriori servizi accessibili a tutti o ad una parte selezionata degli
utenti di Internet (mediante autenticazione). Questa facile
reperibilità di informazioni è resa possibile, oltre che dai
protocolli di rete, anche dalla presenza, diffusione, facilità d'uso
ed efficienza dei motori di ricerca e dei web browser in un modello di
architettura di rete definito client-server.

La data di nascita del World Wide Web viene comunemente indicata nel 6
agosto 1991, giorno in cui l'informatico inglese Tim Berners-Lee
pubblicò il primo sito web[2]. L'idea del World Wide Web era nata due
anni prima, nel 1989, presso il CERN (Conseil Européen pour la
Recherche Nucléaire) di Ginevra, il più importante laboratorio di
fisica europeo. Il ricercatore inglese era stato colpito da come
alcuni colleghi italiani trasmettevano informazioni tramite linea
telefonica da un piano all'altro dell'istituto visualizzando
informazioni tramite video. Il 20 marzo 1989 Tim Berners-Lee presentò
infatti al proprio supervisore il documento [Information Management: a
Proposal](https://cds.cern.ch/record/369245/files/dd-89-001.pdf), una
cui copia è esposta presso il CERN, che fu valutato [vago ma
interessante](https://info.cern.ch/Proposal.html).

```{note} Nota
La proprietà intellettuale del progetto apparteneva al
CERN, di cui Berners-Lee era dipendente. L'informatico inglese
dichiarò di non aver mai fatto nulla per brevettare la tecnologia
perché desiderava fin dall'inizio che il web forse accessibile da
chiunque. Del resto, anche il CERN guidato da Fabiola Gianotti
utilizza la brevettazione in pochissimi casi, preferendo porre le sue
scoperte a servizio del progresso della scienza.
```

## Videogiochi: dai primi cabinati alle console casalinghe

Se vogliamo descrivere brevemente lo sviluppo dei calcolatori, non
possiamo non fare una tappa nel mondo dei videogiochi.

Nel 1952 nei laboratori dell'Università di Cambridge A.S. Douglas,
come esempio per la sua tesi di dottorato, realizzò OXO, la
trasposizione del gioco tris per computer. Questo viene di solito
considerato tecnicamente il primo videogioco dato che utilizzava uno
schermo catodico per la visualizzazione.

Tra il 1961 e il 1962 Steve "Slug" Russell realizzò Spacewar! un
videogioco sparatutto per computer PDP-1.  Sebbene non sia il primo
videogioco della storia, Spacewar! è stato il primo a presentare un
mondo dotato di regole fisiche, con situazioni variabili e
completamente in tempo reale. Spacewar! è stato dichiarato uno dei
dieci videogiochi più importanti di sempre da Henry Lowood della
Stanford University, nel marzo del 2007.

Il 1972 vede la nascita del PONG, realizzato da Allan Alcorn, uno dei
primi videogiochi commercializzati, prodotto dalla Atari (fondata da
Nolan Bushnell e Ted Dabney) prima come arcade e successivalmente, nel
1975, come console dedicata. Ė un simulatore di ping-pong (da cui il
nome "PONG"), dalla grafica estremamente semplificata in bianco e
nero.

Riassumere la [storia dei
videogiochi](https://it.wikipedia.org/wiki/Storia_dei_videogiochi) è
impresa ardua, in cui non mi addentrerò in queste note. Diciamo solo
che a partire dal 1972, con la nascita dell'Atari, lo sviluppo
dell'industria dei videogiochi ha avuto una crescita esponenziale, che
riassumo in modo iper sintetico attraverso qualche sigla che
probabilmente ti suonerà familiare: Commodore 64, Amiga, SEGA,
Nintendo, Sony (Playstation), Microsoft (Xbox), ecc.

Videogiochi sempre più diffusi e sempre più realistici hanno gettato
le basi per una continua rincorsa alla creazione di calcolatori più
performanti, con schede grafiche più potenti. Questa tecnologia, nata
per soddisfare le richieste _grafiche_ di videogiochi che stavano
diventando sempre più simili a dei simulatori di realtà virtuale, è la
stessa tecnologia che ha permesso negli ultimi anni di sviluppare
strumenti come ChatGPT e praticamente qualsiasi strumenti di
intelligenza artificiale.

## UNIX

Unix è un sistema operativo sviluppato originariamente dai Bell
Laboratories negli anni '60 e '70. È noto per essere il primo sistema
operativo portabile, multiutente e multitasking, implementato con il
linguaggio di programmazione C. UNIX è stato progettato per gestire
file come semplici sequenze di byte e utilizza un file system
gerarchico; inoltre gestisce dispositivi e comunicazioni interprocesso
come se fossero file.


```{note} Nota
Ken Thompson, uno degli inventori di UNIX assieme a Dennis Ritchie, ha
dichiarato che uno dei motivi che lo spinsero alla realizzazione del
sistema operativo, oltre che per il lavoro precedentemente svolto per
AT&T, fu proprio un videogioco intitolato Space Travel, datato
1969. Inizialmente scritto utilizzando Multics, Thompson portò il
sorgente in linguaggio Fortran per il sistema operativo GECOS, ma
questa versione non lo soddisfaceva a causa della scarsa fruibilità
dei controlli e per il costo dell'utilizzo del sistema centrale. Così
convertì il gioco per farlo girare su un PDP-7, parte del codice fu
scritto in assembly e servì da base per la programmazione di
UNIX.
```

## Fine del viaggio

Il titolo di questa pagina recita _Breve storia dei calcolatori_,
direi quindi che possiamo dichiarare concluso questo piccolo viaggio
nel tempo.  Se ho stimolato la tua curiosità, sono contento e ti
anticipo che la storia dell'informatica, come tutte le storie, è
ricca di aneddoti interessanti, scoperte rivoluzionarie, idee rubate,
e grandi litigi.

È il momento di scprire come funziona il computer, iniziamo! 



