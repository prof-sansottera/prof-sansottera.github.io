# Breve storia dei Sistemi Operativi (parte 1)

## Gli anni '50 e '60

Tra il 1955 e il 1965, grazie alla rivoluzionaria invenzione del
transistor gli elaboratori (chiamati mainframe) divennero abbastanza
affidabili da poter essere costruiti e venduti in serie, anche se
erano comunque macchine grosse e costosissime tanto che gli unici
acquirenti possibili erano ancora una volta i Centri di Calcolo, le
Università e le banche.

Il sistema operativo di questi mainframe doveva erogare pochi semplici
servizi: gestione dell'input/output, interpretazione dei comandi
contenuti nelle schede controllo, e pilotaggio dell'esecuzione di
programmi, sia quelli lanciati dall'utente, sia le utilità di
sistema. I sistemi operativi tipici per questi elaboratori, per lo più
programmati in Fortran e in Assembly erano il Fortran Monitor System
(FMS) e l'IBSYS.

## UNIX

Dagli anni sessanta esiste il concetto di time-sharing: ogni utente dispone di un dispositivo di ingresso (la tastiera) e un dispositivo di uscita (un monitor o una telescrivente), e ha la possibilità di inviare comandi al sistema operativo ottenendo subito una risposta. Infatti in questi sistemi con time-sharing un programma resta in esecuzione fino a quando esso richiede un'operazione di I/O, oppure occupa la CPU per più di un certo intervallo di tempo prestabilito (detto quanto temporale).

Nel 1962 venne realizzato al MIT il primo sistema di time-sharing su un IBM 7094: il CTSS. Fu in realtà il Multics la vera rivoluzione. Venne sviluppato congiuntamente dal MIT, dalla General Electric e dai Bell Laboratories, ed era in grado di supportare centinaia di utenti in time-sharing. La realizzazione fu però molto più complessa del previsto, tanto che i Bell Laboratories abbandonarono il progetto.

Unix fu progettato a partire dal 1969 da un gruppo di ricercatori
della AT&T presso i Bell Laboratories, tra cui erano presenti Ken
Thompson (che lavorò anche al progetto Multics), Dennis Ritchie e
Douglas McIlroy. Esso prese notevole spunto dal padre Multics, e
grazie all'ottimo lavoro di queste persone divenne un sistema molto
interattivo, affidabile e ricco di funzionalità, tanto che, nelle sue
varianti ed evoluzioni, tuttora domina il mercato delle workstation.

## Gli anni '80 e i personal computer

Il più importante tra i primi sistemi operativi per personal computer
era il CP/M-80 della Digital Research per le CPU 8080, 8085 e
Z-80. Era basato sui sistemi operativi della Digital Equipment
Corporation specialmente quelli per l'architettura PDP-1. MS-DOS (o PC
DOS quando fornito da IBM) era originariamente basato proprio sul
CP/M-80.

Steve Jobs era tra quelli che credevano nell'idea del personal computer. All'epoca era difficile immaginare cosa potesse farsene una persona di un computer in casa. Egli invece continuò per la sua strada fondando Apple Computer Inc. il 1º aprile 1976 assieme a Steve Wozniak e Ronald Wayne.

Jobs, dopo aver casualmente visto l'interfaccia a finestre sviluppata da Xerox Corporation qualche anno prima, si convinse che il futuro del personal computer sarebbe stato legato all'interfaccia grafica, e così Apple lanciò nel 1984 Mac OS il primo sistema operativo per personal computer con interfaccia grafica. Questa fu una vera rivoluzione tanto che nello stesso anno sarebbe nato l'X Window System in ambiente Unix e il 20 novembre 1985 Microsoft avrebbe commercializzato Windows.

All'inizio Windows non era definibile come un sistema operativo: era piuttosto un'estensione di MS-DOS. Fu con il rilascio di Windows 3.0, nel 1990, che Microsoft si impose sul mercato.



